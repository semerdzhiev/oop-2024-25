# Масив от указатели

## Уточнения
- За `Vehicle` и `Garage` пише точно какъв да е интерфейсът, там не бива да се добавят други функции освен посочените. Оттук следва, че колата е immutable object, т.е. не може да си променя състоянието след като бъде създадена.
- Гаражът няма нужда да пази кои точно паркоместа заема дадено превозно средство. Той се интересува само от това какъв обем е зает. Тоест ако добавите кола заемаща три места, няма нужда да се търсят три непрекъснати клетки в някакъв масив, а само да се провери дали е свободен съответният обем.
- Превозните средства съществуват независимо от гаража. Той ги регистрира в себе си, но нито ги създава, нито има грижата да ги унищожава. Същевременно ако даден `Vehicle` обект прекрати съществуването си преди да е бил унищожен гаража, това може да предизвиква проблем. Затова трябва да се гарантира, че превозните средства няма да се унищожат докато гаражът все още съществува.
- Като следствие от по-горното – гаражът НЕ БИВА да копира обектите в себе си, а да пази някакъв вид препратка (например указател) към превозните средства, които се пазят в него.

## Задача 1
Реализирайте клас `Vehicle` (превозно средство). То трябва да има следните свойства:
- регистрационен номер - символен низ
- описание - символен низ
- брой места за паркиране, които заема превозното средство - стойност от тип `std::size_t`

Класът да има следния интерфейс:
- Класът ДА НЯМА default constructor
- `Vehicle(const char* registration, const char* description, std::size_t space)`
- `const char* registration() const` - Връща регистрационния номер като C-style символен низ
- `const char* description() const` - Връща описанието на превозното средство като C-style символен низ
- `std::size_t space() const` - Връща мястото, което заема превозното средство при паркиране

## Задача 2
Реализирайте клас `Garage` (гараж). Гаражът има капацитет, който се указва при неговото създаване. Капацитетът е стойност от тип `std::size_t`, която може да бъде произволно голяма (помислете какво значи това за решението; как трябва да осигурите паметта). В гаража трябва да може да се добавят и премахват превозни средства. Трябва обаче да се отчита неговият капацитет и броят на вече добавните превозни средства. 
Например в гараж с капацитет 3 трябва да може да се сложат най-много:
- три превозни средства заемащи едно място
- едно превозно средство заемащо две места и едно заемащо едно място
- и т.н.

В такъв гараж не може едновременно да се съдържат:
- две превозни средства, всяко от които заема две места
- едно превозно средство заемащо пет места 
- и т.н.

Освен това, в един гараж не може да има две коли с еднакви регистрационни номера.

Тези изисквания трябва да се отчитат при добавянето на нови превозни средства в гаража.

Класът да има следния интерфейс:
- `Garage(std::size_t size)` - създава гараж с максимално място за паркиране `size`
- Гарантирайте, че обектите могат да се копират и унищожават коректно. Ако е нужно, реализирайте експлицитно всички функции от rule of 3 (бонус: гарантирайте, че работят коректно всички от rule of 5). Ако това не е нужно, следвайте rule of 0
- `void insert(Vehicle& v)` - добавя превозното средство `v` в гаража. Ако операцията не успее (например няма достатъчно памет, в гаража няма повече място за паркиране, вече има кола със същия регистрационен номер), да се хвърля изключение. Операцията да дава **strong exception guarantee**
- `void erase(const char* registration)` - премахва колата с регистрационен номер `registration` от гаража. Ако такава няма, да не се прави нищо. При премахването на кола от гаража е допустимо да се промени редът на останалите в гаража. Това условие ще ви позволи при премахване на елемент да поставите последния елемент от масива на мястото на премахнатия, вместо да правите left shift
- `const Vehicle& at(std::size_t pos) const` - достъп до елемента, намиращ се на позиция `pos`. Ако такъв няма, да се хвърля изключение `std::out_of_range`
- `const Vehicle& operator[](std::size_t pos) const` - достъп до елемента, намиращ се на позиция `pos`. Функцията да не прави проверка за коректност дали `pos` е валидна позиция. (В debug режим assert-вайте дали `pos` е валидна позиция)
- `bool empty() const` - Проверява дали гаражът е празен
- `std::size_t size() const` -- брой елементи (превозни средства) в гаража
- `void clear()` - изчиства съдържанието на гаража. Това означава, че в него не се съдържа нито една кола. Капацитетът му обаче остава непроменен. Така в него могат отново да се добавят нови коли
- `const Vehicle* find(const char* registration) const` - намира и връща превозното средство с регистрационен номер `registration` в гаража. Ако такова няма, да се върне `nullptr`

## Задача 3
Напишете програма, която позволява на потребителя да създаде гараж с избран от него капацитет. След това програмата трябва да позволи в него да се добавят и премахват превозни средства. Да има и операция, която извежда съдържанието на гаража на екрана.
